+++
title = "Chidiya"
date = 2025-05-30T19:14:22+05:30
draft = false
mreviews = ["Chidiya"]
critics = ['Deepak Dua']
publication = ''
subtitle = "सपनों के घोंसले में ख्वाहिशों की ‘चिड़िया’"
opening = ""
img = 'chidiya.jpg'
media = 'print'
source = "https://www.cineyatra.com/chidiya-movie-review-by-deepak-dua/"
score = 6
+++

इस फिल्म का नाम, पोस्टर और ट्रेलर देखिए तो लगता है कि यह ऐसे गरीब बच्चों की कहानी होगी जो बैडमिंटन खेलना चाहते हैं लेकिन उनके पास न जगह है, न संसाधन। किसी तरह से ये लोग सब जुगाड़ते हैं, मुश्किलों से लड़ते हैं और एक दिन अपने से बलशाली खिलाड़ियों को हरा कर जीत हासिल करते हैं। लेकिन यह फिल्म देखिए तो ऐसा कुछ नहीं मिलता। बिन बाप के दो बच्चे हैं। ‘चिड़िया’ से खेलना चाहते हैं। किसी तरह से जगह, सामान वगैरह का इंतज़ाम करते हैं लेकिन मां का हाथ बंटाने के लिए उन्हें काम पर जाना पड़ता है। बैडमिंटन खेलने का उनका सपना अंत तक सपना ही बना रहता है। और फिर एक दिन…! यह कहानी असल में उन लाखों-करोड़ों लोगों के जीवन में झांकती है जो अपनी ज़रूरतें पूरी करने के लिए पूरी ज़िंदगी निकाल देते है। इस दौरान कभी उनके छोटे-छोटे सपने, छोटी-छोटी ख्वाहिशें सिर उठाती भी हैं तो अक्सर उन्हें दबा दिया जाता है। इस फिल्म को देखिए तो अफसोस होता है कि जिस उम्र में बच्चे पढ़ते हैं, खेलते हैं उस उम्र में कुछ बच्चों को मज़दूरी क्यों करनी पड़ती है? इन बच्चों की बाल-सुलभ हरकतें, जिज्ञासाएं, तमन्नाएं हैं लेकिन मन में टीस उठती है उनकी गरीबी, मजबूरी, बेबसी को देख कर। यह फिल्म हमें ऐसे किरदारों के करीब ले जाकर यह भी दिखाती है कि सपने देखने का हक सिर्फ भरी जेब वालों को ही नहीं होता।
