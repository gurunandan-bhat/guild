+++
critics = ["Upma Singh"]
date = 2025-12-10T21:47:48+05:30
draft = false
img = "real-kashmir-football-club-3.jpg"
media = "print"
mreviews = ["Real Kashmir Football Club"]
opening = ""
publication = ""
scores = [6]
source = "https://navbharattimes.indiatimes.com/entertainment/web-series/review/real-kashmir-football-club-web-series-review-in-hindi-starring-manav-kaul-mohd-zeeshan-ayyub-on-sonyliv/moviereview/125870194.cms"
subtitle = "उम्मीद और हौसले की दास्तान"
title = "Real Kashmir Football Club"
+++

पर्दे पर कश्मीर के अक्सर दो ही पहलू देखने को मिलते हैं। एक धरती के जन्नत की खूबसूरती तो दूसरा आतंकवाद, मगर वेब सीरीज रियल कश्मीर फुटबॉल क्लब इससे इतर वादी के युवाओं की अपनी नई पहचान और सम्मान तलाशने की एक प्रेरक दास्तान है। कश्मीर के पहले प्रफेशनल फुटबॉल क्लब बनने की असल कहानी पर आधारित यह सीरीज कश्मीर का एक उम्मीद भरा नया चेहरा दिखाती है। कहानी कश्मीर में 2014 में आए बाढ़ के दो साल बाद 2016 में शुरू होती है, जब वादी के युवा रोजगार के लिए भटक रहे थे और लोकल नेता उनका इस्तेमाल प्रदर्शन और पत्थरबाजी के लिए कर रहे थे। इसी दौरान पेशे से पत्रकार सोहेल मीर (मोहम्मद जीशान अय्यूब) कश्मीर का अपना फुटबॉल क्लब शुरू करने का ख्वाब देखता है। इसमें उसका साथ देता है कश्मीरी पंडित बिजनेसमैन शिरीष केमू (मानव कौल)। बचपन में पलायन और अपने भाई को खोने का दर्द झेलने वाला शिरीष कश्मीर के युवाओं के लिए बेहतर रास्ते खोलना चाहता है। अब इन दोनों की जुझारू जोड़ी किस तरह एक कबाड़खाने से कश्मीर के पहले फुटबॉल क्लब की नींव रखती है? कैसे कुछ दिशाहीन, कुछ बेरोजगार तो कुछ अपने सपनों को दिल में कैद कर जीने को मजबूर युवाओं के साथ अपनी टीम खड़ी करती है और राष्ट्रीय लीग के मुकाबले तक पहुंचती है, यह सब सीरीज देखकर पता चलेगा।
