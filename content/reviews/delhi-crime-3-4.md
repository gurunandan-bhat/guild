+++
title = "Delhi Crime 3"
date = 2025-11-15T08:14:21+05:30
draft = false
mreviews = ["Delhi Crime 3"]
critics = ['Upma Singh']
publication = ''
subtitle = "इमोशन पर जोर, रोमांच कमज़ोर"
opening = ""
img = 'delhi-crime-3-4.jpeg'
media = 'print'
source = "https://navbharattimes.indiatimes.com/entertainment/web-series/review/delhi-crime-season-3-web-series-review-in-hindi-starring-shefali-shah-huma-qureshi-rasika-dugal-on-netflix/moviereview/125295360.cms?utm_source=app&utm_medium=share&utm_campaign=social_share"
score = 5
+++

देश को प्रतिष्ठित अंतरराष्ट्रीय एमी अवॉर्ड दिलाने वाली पहली भारतीय वेब सीरीज 'दिल्‍ली क्राइम' अपने तीसरे सीजन के साथ दर्शकों के बीच पहुंच चुकी है। पहले दो सीजन में क्रमश: दिल्ली के जघन्य निर्भया रेप केस और कच्छा बनियान गैंग की पड़ताल के बाद इस बार यह मानव तस्करी का संवेदनशील मुद्दा उठाती है। सीरीज की कहानी पिछले सीजन से ही आगे बढ़ती है, जहां नॉर्थ ईस्ट में पोस्टेड डीआईजी वर्तिका चतुर्वेदी (शेफाली शाह) हथियारों से भरा ट्रक गुजरने की खबर का पीछा करती है। लेकिन उनके हाथ लगती हैं ट्रक में भरी दर्जन भर लड़कियां। इन कम उम्र की लड़कियों को नौकरी दिलाने के नाम पर दिल्ली और हरियाणा ले जाकर बेचा जाना था। ऐसे में, वर्तिका इस रैकेट को पकड़ने वापस दिल्ली पहुंचती है। इधर, दिल्ली में दो साल की मासूम बच्ची नूर को एक औरत मरणासन्न हालत में एम्स अस्‍पताल में छोड़कर जाती है, जिसकी छानबीन एसीपी नीति सिंह (रसिका दुग्गल) कर रही होती है। जल्द ही बेबी नूर और लड़कियों की तस्करी के दोनों मामले आपस में टकराते हैं। इनमें बड़ी दीदी (हुमा कुरैशी) के लिए काम करने वाले राहुल (अंशुमान पुष्कर) और कल्याणी (मीता वशिष्ठ) का नाम आता है।
