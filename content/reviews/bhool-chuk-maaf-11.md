+++
title = "Bhool Chuk Maaf"
date = 2025-05-23T23:19:48+05:30
draft = false
mreviews = ["Bhool Chuk Maaf"]
critics = ['Deepak Dua']
publication = ''
subtitle = "लप्पूझन्ना फिल्म है ‘भूल चूक माफ’"
opening = ""
img = 'bhool-chuk-maaf-11.jpg'
media = 'print'
source = "https://www.cineyatra.com/bhool-chuk-maaf-movie-review-by-deepak-dua/"
score = 3
+++

फिल्म के पहले सीन में लड़का-लड़की घर छोड़ कर भाग रहे हैं। लड़का 25 की उम्र में ‘कुछ नहीं’ करता है। बाद में पता चलता है कि ‘कुछ नहीं’ करना उसका खानदानी काम है क्योंकि उसके पिता भी ‘कुछ नहीं’ करते हैं और उसका एक मामा भी अपनी बहन के घर में ‘कुछ नहीं’ करता है। यानी यह लड़का दिमाग से पैदल यानी डंब है क्योंकि लड़की को वह कहां ले जाएगा, कैसे रखेगा, यह उसे नहीं पता। अचानक से लड़की को ख्याल आता है कि उसके यूं भागने से कहीं उसके पिता खुदकुशी न कर लें सो वह गाड़ी घुमाने को कहती है। यानी यह ‘पापा की परी’ भी दिमाग से डंब है। एक डंब लड़की ही किसी 25 साल के बेरोज़गार लड़के के साथ शादी करने के इरादे से घर से भाग सकती है। एक बात और-इन दोनों डंब लोगों में प्यार कैसे हुआ और क्यों टिका हुआ है, यह पूरी फिल्म में न तो बताया गया, न दिखाया गया और न ही महसूस करवाया गया। खैर, थोड़ी ही देर में हमें पता चलता है कि इन दोनों के घरवाले भी इनकी तरह डंब हैं क्योंकि लड़की का बाप ‘एक महीने में सरकारी नौकरी ले आओ, मेरी लड़की ले जाओ’ जैसी डंब शर्त रखता है जिसे उसकी डंब लड़की बढ़वा कर दो महीने करवा देती है। मोहलत का वक्त निकलने के बाद जिस लड़के से वह अपनी लड़की का विवाह करवाने को तैयार होता है, उसकी डंब हरकतें देख कर लगता है कि यह बाप है या लप्पूझन्ना…!
