+++
critics = ["Upma Singh"]
date = 2025-06-28T09:35:52+05:30
draft = false
img = "maa-7.png"
media = "print"
mreviews = ["Maa"]
opening = ""
publication = ""
scores = [5]
source = "https://navbharattimes.indiatimes.com/entertainment/movie-review/maa-movie-review-in-hindi-kajol-ronit-roy-indraneil-sengupta/moviereview/122103711.cms"
subtitle = ""
title = "Maa"
+++

जब बच्चे पर आंच आती है, तो एक मां चंडी बन जाती है, इस विषय पर श्रीदेवी की 'मॉम' से लेकर रवीना टंडन की 'मातृ' जैसी फिल्में आ चुकी हैं, वहीं अब काजोल अपनी नई फिल्म 'मां' में भी ममत्व के इसी रूप को पर्दे पर उतार रही हैं। अंतर यह है कि 'मॉम' और 'मातृ' जहां रिवेंज ड्रामा थीं, 'मां' हॉरर जॉनर की फिल्म है, जिसमें एक मां अपनी बच्ची को दोइत्तो यानी राक्षस के चंगुल से बचाने के लिए एड़ी-चोटी का जोर लगा देती है। कहानी कोलकाता के चंदरपुर से शुरू होती है, जहां मां काली की पूजा के बीच एक मां प्रसव पीड़ा से गुजर रही होती है। माहौल में टेंशन है, क्योंकि इस परिवार में जन्मी बेटियों को जंगल ले जाकर दोइत्तो (राक्षस) के सामने कुर्बानी देने की प्रथा है। इसलिए, उस दिन जन्मी बच्ची भी कुर्बान हो जाती है, जबकि उसका जुड़वा भाई शुभांकर (इंद्रनील सेनगुप्ता) इस खूनी रिवाज मानने वाले अपने पुरखों और गांव से दूर शहर जाकर पत्नी अंबिका (काजोल) और बेटी श्वेता (केरिन शर्मा) के साथ खुशहाल जिंदगी बिता रहा होता है। 12 वर्षीय श्वेता का गांव जाने का बहुत मन होता है, पर शुभांकर उसे उस जगह की परछाई से भी दूर रखता है। यहां तक कि पिता के गुजरने पर भी वह अकेला गांव जाता है।
